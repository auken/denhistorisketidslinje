De ”brølende 20’ere, hvor optimismen florerede, sluttede for alvor 29. oktober 1929. Det store opsving på det amerikanske aktiemarked, som sås fra 1928-29 var hovedsagligt bygget på investeringer for lånte penge. ”Den sorte tirsdag” braste boblen og resulterede i børskrakket på Wall Street. Aktiepriserne begyndte at falde og desperate handlere solgte for at betale deres gæld. Resultatet blev ren panik, som også spredte sig til resten af verden. 

Den finansielle krise førte til en produktionskrise. På verdensplan faldt produktionen med 38% fra 1929 til 1933. For at beskytte hjemmemarkedet satte USA høje toldsatser på importerede varer, men krisen var allerede godt i gang. Flere og flere blev arbejdsløse, og i 1932 var 33% af den amerikanske arbejdsstyrke uden job, hvad der svarer til 14 mio. mennesker.  

Det var nødvendigt med et indgreb fra regeringen. Demokraten Franklin D. Roosevelt blev valgt til præsident i 1932 efter at have lovet reformer. New Deal, som planerne blev kaldt, skulle redde den amerikanske kapitalisme ved at reformere den. Der skulle sættes gang i økonomien ved offentlige projekter, som kunne skabe arbejde til de mange arbejdsløse. Samtidig blev der i 1935 oprettet et socialt sikkerhedssystem med pensioner og arbejdsløshedsunderstøttelse til beskyttelse af arbejderne.

På trods af de fundamentale reformer og mange offentlige projekter var New Deal kun en delvis succes. Arbejdsløsheden forblev høj resten af 1930’erne, i 1939 var omkring 10 mio. uden arbejde. Først med udbruddet af Anden Verdenskrig begyndte Depressionen at fortrænges, og USA fik under krigen opbygget et enormt produktionsapparat, som satte gang i den amerikanske økonomi.
