Londontraktaten blev underskrevet den 8. maj 1852 og fastlagde arvefølgen til den danske trone efter den barnløse Fredrik 7., der blev den sidste i rækken af danske konger fra den oldenburgske slægt. Da Fredrik 7. ikke havde fået nogen børn opstod der usikkerhed om det danske monarkis fremtid, og af hensyn til stabiliteten i Norden skulle Londontraktaten derfor fastlægge den danske arvefølge. Det blev vedtaget, at tronen efter Fredrik 7’s død skulle overgå til Glücksborg slægten, hvilket betød at Christian af Glücksborg blev udråbt til Christian 9. ved Fredrik 7. død i 1863. Christian 9’s efterkommere var herefter arvinger til kongeriget Danmark og hertugdømmerne Slesvig, Holsten og Lauenborg, altså til den danske helstat. Traktaten blev anerkendt af stormagterne og slog også fast, at helstaten skulle fastholdes, hvilket vil sige at det danske kongerige inkluderede Slesvig og Holsten, som selvstændige Hertugdømmer. Londontraktaten var dermed også en klar afvisning af de danske nationalliberales Ejderpolitik, der ønskede Slesvig fuldt integreret i Danmark og Holsten adskilt fra det danske kongerige.
