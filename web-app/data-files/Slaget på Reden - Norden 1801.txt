Slaget på Reden var et stort søslag mellem den danske helstat og Storbritannien den 2. april 1801, hvor danskerne i sidste ende tabte til en overlegen modstander. 

Den danske helstat udgjorde på dette tidspunkt ikke længere en magtfaktor i Europa og havde igennem det meste af 1700-tallet forsøgt at forholde sig neutralt og ude af de store europæiske konflikter. I stedet koncentrerede landet sig om at opretholde og udbygge sin udenrigshandel, og tjente stort på de handelsmuligheder som krigene bød. Krigsførende lande var nemlig udelukkede fra hinandens farvande, og det gavnede dansk handel.

Under Napoleonskrigene ønskede både England og Frankrig dog at forhindre, at Danmark handlede med modparten, hvilket bl.a. kom til udtryk, da engelske skibe angreb de neutrale danske. I den forbindelse begyndte Danmark derfor at føre en væbnet neutralitetspolitik, og det betød, at Danmark var parat til at bruge magt mod fremmede skibe, der forsøgte at stoppe landets handelsskibe. Da danskerne dog ikke selv var i stand til at forsvare deres handelsskibe, takkede man ja til et russisk forslag om at indgå i et væbnet neutralitetsforbund bestående af Danmark-Norge, Sverige, Preussen og Rusland, i tillid til at Rusland kunne holde englænderne i skak.

I England så man ikke med venlige øjne på det nye neutralitetsforbund, fordi man frygtede at forbundets samlede flådestyrke ville kunne vinde krigen for Frankrig. Frankrig og Ruslands relationer var nemlig blevet ganske positive. Da aftalen om neutralitetsforbundet var indgået, satte England derfor en flåde i vandet med kurs mod Danmark, og den 2. april 1801 ankom den britiske flåde under søhelten Lord Nelson derfor til Københavns Red, til hvad der blev et ødelæggende slag for den danske flåde og for Danmark.
