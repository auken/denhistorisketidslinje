Statsbankerotten i 1813 var et resultat af den penge- og finanspolitiske situation, som den danske stat var kommet i efter landets deltagelse i koalitionskrigene (Napoleonskrigene), hvor Danmark deltog på Frankrigs side mod England. Som følge af store militære udgifter lod staten seddelpressen køre, for fortsat at kunne skaffe midler til krigen. Situationen førte til stor inflation, og den danske valuta blev mindre og mindre værd, fordi man reelt ikke var i stand til at indløse den store mængde sedler i omløb til sølv.  
  
Selvom navnet godt kunne antyde det, blev den danske stat dog aldrig erklæret fallit. Statsbankerotten var i stedet en pengereform, hvor staten forsøgte at genoprette værdien af og tilliden til pengene. Det skete ved, at staten oprettede en ny bank – Rigsbanken. Der blev også udstedt en ny valuta – rigsbankdaleren, som skulle erstatte kurantdaleren. De gamle kurantsedler kunne omveksles til de nye rigsbanksedler, men til en kurs der svarede til 1/10 af kurantsedlernes pålydende værdi. For at skaffe den nye bank kapital pålagde man i øvrigt alle grundejere en engangsydelse på 6 % af deres ejendomsværdi, der skulle betales i sølv, for derved at sikre at Rigsbanken havde en sølvbeholdning, der altid kunne indløse mængden af sedler i omløb.

Reelt fortsatte staten dog med at bruge af sølvbeholdningen til fortsat at føre krig, og derfor var rigsbankdalerens kurs også faldende. Inflationen fortsatte derfor endnu en tid, og først i slutningen af 1820’ernestabiliseredes den økonomiske udvikling.
