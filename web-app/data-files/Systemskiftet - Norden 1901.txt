Systemskiftet i 1901 markerede overgangen fra kongevalgte regeringer til folketingsparlamentarisme i Danmark, og bragte dermed en ende på forfatningskampen, som havde præget landet siden omkring 1870. Indførelsen af parlamentarismen som politisk praksis betød, at kongen herefter som hovedregel ikke kunne udnævne en regering, som havde et flertal i Folketinget imod sig.   
   
Siden valget i 1872 havde Venstre haft flertal i Folketinget, men på baggrund af Højres flertal i Landstinget, havde kongen gennem hele perioden kun udnævnt sine ministre fra partiet Højre, og regeringen blev derfor ikke støttet af et flertal i Folketinget. Dette blev mere og mere problematisk, som Højres mandatantal i Folketinget faldt gennem årene. Men det blev først med Højres store valgnederlag i 1901, da partiet kun formåede at opnå 8 ud af Folketingets 113 mandater, at Christian 9. blev overbevist om at udpege en regering, som kunne støttes af et flertal i Folketinget. På det grundlag fik Danmark derfor sin første Venstreregering d. 24. juli 1901 under ledelse af konseilspræsident (statsminister) J.H. Deuntzer.

I de efterfølgende årtier efter systemskiftet forsøgte man at efterkomme princippet om folketingsparlamentarisme, og selvom det kom under pres i forbindelse med Påskekrisen i 1920, har det siden været en grundlæggende praksis i Danmark, at regeringen støttes af folketingsflertallet. Denne praksis blev sidenhen grundlovsfæstet i 1953.
